# Il Caos della Battaglia
La maggior parte dei regolamenti riduce lo scontro a una sequenza prevedibile di numeri e lanci di dado.  
Colpisci, subisci, attendi il tuo turno. Una danza meccanica che raramente cattura il brivido di una lama che fende l’aria a pochi centimetri dal volto o il peso della scelta tra attaccare e sopravvivere.  

Questo sistema nasce per restituire al combattimento ciò che gli appartiene: **tensione, rischio e conseguenze reali**.  
Ogni azione conta, ogni colpo può cambiare il destino di chi lo infligge o di chi lo subisce. Qui la difesa non è un gesto passivo, ma una scelta attiva, fatta di istinto, sangue freddo e disperazione.  

Il combattimento non è mai ordinato. È un turbine di respiri spezzati, colpi improvvisi, occhi che cercano un varco nell’avversario. I personaggi non si muovono a turno come in una danza coreografata: non esiste un ritmo scandito, non c’è un “mio turno” o un “tuo turno”. Tutto avviene insieme, nello stesso istante: ogni lama che fende l’aria porta con sé un respiro interrotto e una possibilità di morte, un corpo che si piega sotto il dolore bruciante, un attimo di terrore sospeso tra vita e morte.

All’interno del gioco, però, serve un minimo di ordine per rappresentare questa simultaneità. Il combattimento si svolge in **round**, attimi di pochi secondi che racchiudono dichiarazioni, azioni e reazioni: quei momenti in cui la vita è appesa a un filo, e ogni scelta può cambiare il destino.

In ogni round, i giocatori dichiarano cosa vogliono fare: attaccare, difendersi, arretrare, tentare un colpo mirato o compiere azioni narrative. Solo dopo, i dadi stabiliscono se quelle intenzioni producono ferite, schivate o restano movimenti nel vuoto.

Un combattimento non è una sequenza di colpi a segno, ma un continuo intrecciarsi di tentativi, errori e brecce aperte nella guardia dell’avversario.  

> *Ogni lama che fende l’aria porta con sé un respiro interrotto e una possibilità di morte.  
> Qui la tensione non è un contorno: è l’essenza stessa del combattimento.*

## Esempio Narrativo

> La pioggia batte sul selciato.  
> L’orco alza la sua ascia, urlando. Irdar stringe la spada, cercando di leggere il movimento del nemico. Entrambi si muovono nello stesso istante.  
> I dadi rotolano.  
> L’attacco dell’orco (17) si abbatte con furia cieca, ma Aric (21) trova la forza di reagire: la sua lama si insinua veloce in un varco dell'armatura, la punta sfiora il fianco del mostro.  
>  
> In questo sistema, Aric non “subisce e basta”: il suo successo ribalta il pericolo in occasione, trasformando la difesa in un contrattacco.  

---

## I Tre Momenti del Caos

### 1. Iniziativa
I dadi stabiliscono chi è più rapido, chi reagisce per primo all’istante di pericolo.  

**Iniziativa = Mod. Destrezza + Mod. Prontezza + 1d20**

Chi ottiene il punteggio più alto dichiara per primo le proprie azioni. Ma attenzione: la battaglia rimane simultanea. Anche l’ultimo nella sequenza può cambiare il destino con una reazione al momento giusto. L’iniziativa definisce solo chi annuncia per primo, non chi agisce davvero prima.

### 2. Dichiarazioni Simultanee
Partendo dall’iniziativa più alta fino alla più bassa, ogni giocatore dichiara cosa intende fare: attaccare, difendersi, arretrare, tentare un colpo mirato o compiere azioni narrative. Dichiarare non è ancora agire: significa tendere corpo e mente verso quell’azione, prepararsi, posizionarsi per il prossimo istante di caos.

#### Azioni Possibili
Quando più nemici si affrontano, il caos domina. Le priorità cambiano in un lampo, il nemico di un istante diventa lo scudo dell’istante dopo. 

 - **Attacco Normale:** Cauto, misurato, senza bonus o penalità. L’azione di base del combattimento.
 - **Attacco Focalizzato:** Il personaggio si concentra interamente sull'attacco, ottenendo un +5 al tiro per colpire ma un -5 al tiro per difendersi (schivate, parate). La concentrazione è totale, la mente e il corpo sospesi sul filo del colpo.  
 - **Attacco Doppio:** Due colpi nello stesso round, -3 a entrambi e -5 all'azione reattiva. Ogni lama si muove come un’ombra fulminea.  
 - **Difesa Totale:** Rinuncia all’attacco per ottenere +3 alla difesa. Se la difesa riesce, può contrattaccare con +5 all’attacco; se fallisce, perde l’azione. Il corpo diventa barriera viva, il cuore un martello sospeso.  
 - **Carica:** Nessuna possibilità di schivare o parare, ma danno aumentato dal Mod. Costituzione (+1 minimo). L’assalto è bruciante, il corpo si getta in avanti con violenza.  
 - **Movimento:** Tutti i personaggi si muovono secondo le azioni dichiarate. Il DM decide se l’azione consuma l’intero turno o lascia spazio per altre azioni.  

> *La battaglia è un intrico di possibilità: non tutto può essere controllato, e spesso sopravvive chi sa adattarsi, non chi colpisce più forte.*

### 3. Risoluzione delle azioni
I dadi si sollevano e cadono. Attacchi, difese e reazioni si intrecciano, la battaglia prende forma concreta: una lama che colpisce, un corpo che si piega, sangue che schizza e carne che geme sotto il colpo.

#### Tiri e Confronti
 - **Attacco e Parata:** Mod. Destrezza + Abilità nell’uso dell’arma.
 - **Schivata:** Mod. Destrezza + Abilità Schivare.
 - **Attacco a distanza:** Difficoltà base **10***. Se il bersaglio può schivare, si confrontano i tiri. Un attimo di tensione, un respiro sospeso prima dell’impatto.
 - **Confronto diretto:** Quando due personaggi si attaccano a vicenda, si confrontano i tiri per colpire e solo il punteggio più alto va a segno; il perdente fallisce automaticamente, mentre altri attacchi di altri personaggi vengono risolti normalmente.

> **Nota:** *Eventuali modificatori aggiuntivi possono essere sommati o sottratti a discrezione del DM.

## Gestione dei Danni: Realismo e Narrazione
Ogni colpo ha conseguenze reali, localizzate, potenzialmente letali. I Punti Ferita sono sostituiti da **Danni Localizzati** e **Gravità delle ferite**. Il corpo reagisce: ossa, carne e sangue raccontano la storia dello scontro.

### Determinazione della Parte Colpita
Prima di tirare il dado per determinare se l'attacco ha successo, i giocatori possono dichiarare la parte da colpire e, in quel caso il tiro di localizzazione non è necessario (a discrezione del DM). Se l’attacco ha successo e non è stata dichiarata una parte specifica, si tira 1d100 per determinare quale parte del corpo è stata colpita, usando la tabella [**Colpi Mirati e Tiri di Localizzazione**](https://CrypticSentinel.github.io/Open-Source-GDR/Combattimento/00%20-%20Il%20Caos%20della%20Battaglia#colpi-mirati-e-tiri-di-localizzazione).  

### Calcolo del danno
Il danno viene calcolato in base all'arma utilizzata e alla forza dell'attacco. Dal danno totale inflitto viene sottratto il punteggio di assorbimento. La differenza rappresenta il danno effettivamente subito.

**Danno effettivo = (Danno Arma + Mod. Forza) – (Armatura + Mod. Costituzione)**

Il risultato determina i danni inflitti alla zona colpita. Superare la soglia di resistenza porta a ferite di diversa gravità:

Ogni parte del corpo ha una soglia di resistenza; superarla produce ferite di gravità crescente:

| Zona    | Soglia | Effetto Narrativo |
| :------ | :----: | :-----------------|
| Testa   | 3      | Stordimento, perdita di sensi o morte |
| Torso   | 5      | Ferite gravi, difficoltà respiratorie, emorragie interne |
| Braccia | 4      | Incapacità di usare l’arto, caduta dell’arma, amputazione |
| Gambe   | 4      | Difficoltà a muoversi, caduta, immobilizzazione |
| Mani    | 3      | Perdita di destrezza, incapacità di impugnare oggetti |
| Piedi   | 3      | Difficoltà a correre o stare in piedi, caduta |

## Ferite e conseguenze
Ogni colpo ha un peso. Non sono solo punti che calano da una scheda: sono **sangue, dolore, affaticamento**.  
Ogni ferita rallenta, piega la volontà, costringe a scelte difficili.  

> **Regola: Tipi di Ferite**  
> - **Leggera**: fastidiosa, ma non arresta.  
> - **Grave**: rallenta e impone malus ai tiri.  
> - **Letale**: la vita pende da un filo, il corpo cede, la volontà vacilla.   

| Tipo Ferita | Danno richiesto | Effetto sui Tiri |
| :---------- | :-------------- | :--------------- |
| Leggera     | ≥2 danni (ma sotto la soglia) | -2 a tutte le azioni (dal round successivo) |
| Grave       | ≥ soglia locazione | -5 a tutte le azioni (dal round successivo) |
| Letale      | ≥ 2x soglia locazione | Potenzialmente mortale: morte, amputazione, emorragia grave |

> *Un duello può finire non quando l’avversario cade a terra, ma quando il peso delle ferite lo spezza prima dentro che fuori.*   

**Esempio di Applicazione del Danno:**
Un personaggio con un punteggio di assorbimento pari a 4 (dato da +1 di Modificatore di Costituzione e +3 dall'armatura) subisce un colpo al petto che infligge 6 danni. Dopo aver sottratto l'assorbimento, il danno reale subito è 2 (6 danni - 4 assorbimento = 2 danni), portandolo ad una **Ferita Leggera** e conseguente -2 a tutte le azioni. Se, in un turno successivo, il personaggio subisce 8 danni al torso, sottraendo ancora 4 punti di assorbimento, rimangono 4 danni effettivi, portando il totale dei danni al torso a 6. Avendo superato la **Soglia di resistenza** del torso (5), il personaggio subisce una **Ferita Grave**, che il DM determina in base alla natura del danno ricevuto.

## Colpi Mirati e Tiri di Localizzazione
Durante un combattimento, corpo a corpo o a distanza, è possibile ci siano delle necessità di eseguire colpi mirati, in questi casi è possibile utilizzare una tabella delle locazioni. Se non si dichiara un colpo mirato, la zona viene determinata tirando 1d100:

| Zona  | Locazione | Dado (1d100) |
| :---- | :-------- | :----------: |
| Alta  | Testa     | 1 - 6   |
| Alta  | Collo     | 7 - 10  |
| Alta  | Spalla SX | 12 - 25 |
| Alta  | Spalla DX | 26 - 40 |
| Alta  | Braccio SX| 41 - 50 |
| Alta  | Braccio DX| 51 - 60 |
| Alta  | Mano SX   | 61 - 65 |
| Alta  | Mano DX   | 66 - 70 |
| Alta  | Torace    | 72 - 100 |
| Bassa | Piede SX  | 1 - 6 |
| Bassa | Piede DX  | 7 - 10 |
| Bassa | Gamba SX  | 12 - 25 |
| Bassa | Gamba DX  | 26 - 40 |
| Bassa | Stinco SX | 41 - 50 |
| Bassa | Stinco DX | 51 - 60 |
| Bassa | Ginocchio SX | 61 - 65 |
| Bassa | Ginocchio DX | 66 - 70 |
| Bassa | Addome    | 72 - 100 |

## Guarigione
La guarigione dalle ferite richiede tempo e cure appropriate. Alcune condizioni possono essere trattate rapidamente tramite magia o abilità curative, mentre altre potrebbero richiedere riposo prolungato o interventi medici.

## Gestione della morte
Per riflettere la possibilità che un colpo ben assestato possa essere immediatamente letale, si può introdurre la regola del **Colpo Critico**:

### Colpo Critico
Un 20 naturale su un d20 su parti vitali come la testa o il torso, può portare il DM a decidere che l'effetto sia letale immediato. Esempi includono una decapitazione, l'affondamento di un pugnale nel cuore, o un taglio alla gola.

### Tiro salvezza contro Morte
   Quando un personaggio subisce una ferita che il DM considera potenzialmente mortale (es una palla chiodata in testa, trafitto da una lancia, lesione dell'aorta femorale etc), il giocatore dovrà effettuare dei tiri con il d20 svolti in tale maniera:
  - Ogni turno il giocatore dovrà tirare un d20
  - Con un risultato da 2 a 10 viene considerato fallimento
  - Con un risultato da 11 a 19 è considerato successo.
  - Se il giocatore otterrà 3 successi prima di compiere 3 fallimenti, si stabilizzerà, altrimenti morirà.
  - In caso di 20 o 1 sul dado, quel tiro varrà come doppio successo o doppio fallimento.

> *La vita pende da un filo; ogni respiro può essere l’ultimo.*

## Suggerimenti narrativi
Il combattimento non si svolge in un vuoto. Fattori ambientali come il terreno, l'illuminazione, e gli oggetti presenti nell'area di combattimento possono influenzare le azioni e le reazioni dei personaggi, rendendo ogni scontro unico e memorabile. Considera di integrare questi elementi per arricchire la narrazione e fornire ai giocatori nuove sfide tattiche, incoraggiando i giocatori a pensare in modo dinamico e a sfruttare l'ambiente e le reazioni degli avversari. La gestione delle azioni e delle reazioni non deve essere rigida; anzi, un approccio flessibile e narrativo può portare a situazioni di gioco più emozionanti e imprevedibili.

Questo sistema di combattimento è pensato per dare vita a scontri più vividi e interattivi, dove ogni decisione può influire sull'esito del round. Ricorda che, come ogni regolamento, queste regole sono linee guida da adattare alle esigenze del gruppo. Sperimentare, modificare e trovare il bilanciamento che meglio si adatta al proprio stile di gioco, è forse la migliore delle regole.

Vai alla [**Home**](https://crypticsentinel.github.io/Open-Source-GDR/)
