# Il Caos della Battaglia

Il combattimento non è mai ordinato. È un turbine di respiri spezzati, colpi improvvisi, occhi che cercano un varco nell’avversario. I personaggi non si muovono a turno come in una danza coreografata: non esiste un ritmo scandito, non c’è un “mio turno” o un “tuo turno”. Tutto avviene insieme, nello stesso istante: una lama che cala, un grido che esplode, un corpo che si muove di scatto per non farsi trafiggere.

All’interno del gioco, però, serve un minimo di ordine per rappresentare questa simultaneità. Il combattimento si svolge in **round**, attimi di pochi secondi che racchiudono dichiarazioni, azioni e reazioni: quegli istanti sospesi in cui tutti agiscono insieme, cercando di anticipare o sopraffare l’avversario.

In ogni round, i giocatori dichiarano cosa vogliono fare: attaccare, difendersi, arretrare, tentare un colpo mirato o compiere azioni narrative. Solo dopo, i dadi stabiliscono se quelle intenzioni producono ferite, schivate o restano movimenti nel vuoto.

---

## I Tre Momenti del Caos

### 1. Iniziativa
I dadi stabiliscono chi è più rapido, chi reagisce per primo all’istante di pericolo. L’iniziativa si calcola così:

**Iniziativa = Mod. Destrezza + Mod. Prontezza + 1d20**

Chi ottiene il punteggio più alto dichiara per primo le proprie azioni. Ma attenzione: la battaglia rimane simultanea. Anche l’ultimo nella sequenza può cambiare il destino con una reazione al momento giusto. L’iniziativa definisce solo chi annuncia per primo, non chi agisce davvero prima.

### 2. Dichiarazioni Simultanee
Partendo dall’iniziativa più alta fino alla più bassa, ogni giocatore dichiara cosa intende fare: attaccare, difendersi, arretrare, tentare un colpo mirato o compiere azioni narrative. Dichiarare non è ancora agire: significa tendere corpo e mente verso quell’azione, prepararsi, posizionarsi per il prossimo istante di caos.

#### Azioni Possibili
 - **Attacco Normale:** Il personaggio attacca mantenendo una certa cautela, non ottenendo né bonus né penalità all'attacco o alla difesa (è l'azione di base in ogni combattimento).
 - **Attacco Focalizzato:** Il personaggio si concentra interamente sull'attacco, ottenendo un +5 al tiro per colpire ma un -5 al tiro per difendersi (schivate, parate).  
 - **Attacco Doppio:** Il personaggio esegue due attacchi nello stesso round, subendo -3 a entrambi i tiri per colpire e un -5 all'azione reattiva.
 - **Difesa Totale:** Il personaggio inverte la sequenza di attacco e difesa, guadagnando un bonus di +3 alla difesa. Se la difesa ha successo, può contrattaccare nello stesso round con un +5 all’attacco. Nel caso la difesa non abbia successo, il personaggio in difesa perde la possibilità di eseguire un attacco.
 - **Carica:** Il personaggio non ha possibilità di schivare o parare (a discrezione del DM eventuali eccezzioni), ma in caso di successo, aggiunge il modificatore di costituzione al danno, se è pari a 0 o inferiore, aggiunge comunque +1.
 - **Movimento:** In questa fase, tutti i personaggi si muovono secondo le azioni dichiarate. Il Dungeon Master (DM) può decidere se l'azione di movimento consuma l'intero turno o se lascia spazio per ulteriori azioni.
 - **Attacco a distanza:** Gli attacchi a distanza richiedono che venga superata almeno la difficoltà base di **10***, altrimenti il colpo mancherà il bersaglio. In caso di successo, se il beraglio ha possibilità di schivare il colpo, si dovrà fare un confronto tra chi attacca e chi difende.
 - **Confronto diretto:** Quando 2 o più personaggi si attaccano a vicenda, solo l'attacco con il tiro per colpire più alto va a segno, tutti gli altri attacchi falliscono automaticamente.

> **Nota:** *Eventuali modificatori aggiuntivi possono essere sommati o sottratti a discrezione del DM.

### 3. Risoluzione delle azioni
I dadi si sollevano e cadono. Attacchi, difese e reazioni si intrecciano, la battaglia prende forma concreta: una lama che colpisce, un corpo che si piega, una ferita che segna la carne.

#### Tiri e Confronti
 - **Attacco e Parata:** Mod. Destrezza + Abilità nell’uso dell’arma.
 - **Schivata:** Mod. Destrezza + Abilità Schivare.
 - **Attacchi a distanza:** difficoltà base 10. Se il difensore può schivare, si confrontano i tiri (attacco vs. schivata).
 - **Confronto diretto:** quando due o più personaggi si attaccano tra di loro, solo l’attacco con il tiro per colpire più alto va a segno; gli altri falliscono automaticamente. Non si applica a più personaggi che attaccano lo stesso bersaglio.

## Gestione dei Danni: Realismo e Narrazione
Questo sistema di gestione dei danni vuole introdurre un approccio più realistico e narrativo, sostituendo i tradizionali Punti Ferita con meccaniche basate su **Danni Localizzati** e **Gravità delle ferite**. Ideale per gruppi che desiderano un'esperienza di combattimento più intensa e coinvolgente, questo sistema consente a ogni colpo di avere conseguenze significative e potenzialmente letali. In questo sistema, non esistono punti ferita astratti. Esistono corpi vulnerabili. Ogni colpo ha conseguenze reali, localizzate, potenzialmente letali.

### Determinazione della Parte Colpita
Prima di tirare il dado per determinare se l'attacco ha successo, i giocatori possono dichiarare la parte da colpire e, in quel caso il tiro di localizzazione non è necessario (a discrezione del DM). Se l’attacco ha successo e non è stata dichiarata una parte specifica, si tira 1d100 per determinare quale parte del corpo è stata colpita, usando la tabella **Colpi Mirati e Tiri di Localizzazione**.  

### Calcolo del danno
Il danno viene calcolato in base all'arma utilizzata e alla forza dell'attacco. Dal danno totale inflitto viene sottratto il punteggio di assorbimento. La differenza rappresenta il danno effettivamente subito.

**Danno effettivo = (Danno Arma + Mod. Forza) – (Armatura + Mod. Costituzione)**

Il risultato determina i danni inflitti alla zona colpita. Superare la soglia di resistenza porta a ferite di diversa gravità:

Ogni parte del corpo ha una soglia di resistenza; superarla produce ferite di gravità crescente:

| Zona    | Soglia | Effetto Narrativo |
| :------ | :----: | :-----------------|
| Testa   | 3      | Stordimento, perdita di sensi o morte |
| Torso   | 5      | Ferite gravi, difficoltà respiratorie, emorragie interne |
| Braccia | 4      | Incapacità di usare l’arto, caduta dell’arma, amputazione |
| Gambe   | 4      | Difficoltà a muoversi, caduta, immobilizzazione |
| Mani    | 3      | Perdita di destrezza, incapacità di impugnare oggetti |
| Piedi   | 3      | Difficoltà a correre o stare in piedi, caduta |

## Tipologie di Ferita
Le ferite sostituiscono i Punti Ferita come indicatore dello stato fisico.

| Tipo Ferita | Danno richiesto | Effetto sui Tiri |
| :---------- | :-------------- | :--------------- |
| Leggera     | ≥2 danni (ma sotto la soglia) | -2 a tutte le azioni (dal round successivo) |
| Grave       | ≥ soglia locazione | -5 a tutte le azioni (dal round successivo) |
| Letale      | ≥ 2x soglia locazione | Potenzialmente mortale: morte, amputazione, emorragia grave |

**Esempio di Applicazione del Danno:**
Un personaggio con un punteggio di assorbimento pari a 4 (dato da +1 di Modificatore di Costituzione e +3 dall'armatura) subisce un colpo al petto che infligge 6 danni. Dopo aver sottratto l'assorbimento, il danno reale subito è 2 (6 danni - 4 assorbimento = 2 danni), portandolo ad una **Ferita Leggera** e conseguente -2 a tutte le azioni. Se, in un turno successivo, il personaggio subisce 8 danni al torso, sottraendo ancora 4 punti di assorbimento, rimangono 4 danni effettivi, portando il totale dei danni al torso a 6. Avendo superato la **Soglia di resistenza** del torso (5), il personaggio subisce una **Ferita Grave**, che il DM determina in base alla natura del danno ricevuto.

## Colpi Mirati e Tiri di Localizzazione
Durante un combattimento, corpo a corpo o a distanza, è possibile ci siano delle necessità di eseguire colpi mirati, in questi casi è possibile utilizzare una tabella delle locazioni. Se non si dichiara un colpo mirato, la zona viene determinata tirando 1d100:

| Zona  | Locazione | Dado (1d100) |
| :---- | :-------- | :----------: |
| Alta  | Testa     | 1 - 6   |
| Alta  | Collo     | 7 - 10  |
| Alta  | Spalla SX | 12 - 25 |
| Alta  | Spalla DX | 26 - 40 |
| Alta  | Braccio SX| 41 - 50 |
| Alta  | Braccio DX| 51 - 60 |
| Alta  | Mano SX   | 61 - 65 |
| Alta  | Mano DX   | 66 - 70 |
| Alta  | Torace    | 72 - 100 |
| Bassa | Piede SX  | 1 - 6 |
| Bassa | Piede DX  | 7 - 10 |
| Bassa | Gamba SX  | 12 - 25 |
| Bassa | Gamba DX  | 26 - 40 |
| Bassa | Stinco SX | 41 - 50 |
| Bassa | Stinco DX | 51 - 60 |
| Bassa | Ginocchio SX | 61 - 65 |
| Bassa | Ginocchio DX | 66 - 70 |
| Bassa | Addome    | 72 - 100 |

## Guarigione
La guarigione dalle ferite richiede tempo e cure appropriate. Alcune condizioni possono essere trattate rapidamente tramite magia o abilità curative, mentre altre potrebbero richiedere riposo prolungato o interventi medici.

## Gestione della morte
Per riflettere la possibilità che un colpo ben assestato possa essere immediatamente letale, si può introdurre la regola del "Colpo Critico":

### Colpo Critico
Se un attacco critico (un 20 naturale su un d20) colpisce una parte vitale come la testa o il torso, il DM può decidere che l'effetto sia letale immediato. Esempi includono una decapitazione, l'affondamento di un pugnale nel cuore, o un taglio alla gola. Il DM può richiedere un tiro aggiuntivo per confermare l'effetto letale o applicare modificatori basati sulla situazione e la narrazione.

### Tiro salvezza contro Morte
   Quando un personaggio subisce una **Ferita Letale** che il DM considera potenzialmente mortale (es una palla chiodata in testa, trafitto da una lancia, lesione dell'aorta femorale etc), il giocatore dovrà effettuare dei tiri con il d20 svolti in tale maniera:
  - a ogni turno il giocatore dovrà tirare un d20
  - con un risultato da 2 a 10 viene considerato fallimento
  - con un risultato da 11 a 19 è considerato successo.
  - Se il giocatore otterrà 3 successi prima di compiere 3 fallimenti, si stabilizzerà, altrimenti morirà.
  - In caso di 20 o 1 sul dado, quel tiro varrà come doppio successo o doppio fallimento.

## Suggerimenti narrativi
Il combattimento non si svolge in un vuoto. Fattori ambientali come il terreno, l'illuminazione, e gli oggetti presenti nell'area di combattimento possono influenzare le azioni e le reazioni dei personaggi, rendendo ogni scontro unico e memorabile. Considera di integrare questi elementi per arricchire la narrazione e fornire ai giocatori nuove sfide tattiche, incoraggiando i giocatori a pensare in modo dinamico e a sfruttare l'ambiente e le reazioni degli avversari. La gestione delle azioni e delle reazioni non deve essere rigida; anzi, un approccio flessibile e narrativo può portare a situazioni di gioco più emozionanti e imprevedibili.

Questo sistema di combattimento è pensato per dare vita a scontri più vividi e interattivi, dove ogni decisione può influire sull'esito del round. Ricorda che, come ogni regolamento, queste regole sono linee guida da adattare alle esigenze del gruppo. Sperimentare, modificare e trovare il bilanciamento che meglio si adatta al proprio stile di gioco, è forse la migliore delle regole.

Vai alla [**Home**](https://crypticsentinel.github.io/Open-Source-GDR/)
